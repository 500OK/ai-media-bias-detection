{
    "demo1": "Ministrul rus de Externe, Serghei Lavrov, afirmă că nu crede în garanțiile oferite de autoritățile de la Chișinău privind intenția acestora de a rezolva conflictul transnistrean pe cale pașnică. În acest sens, MAE din țara noastră a venit cu o reacție, subliniind că sunt „acuzații nefondate și nejustificate”.„Încă o dată, dorim să avertizăm capetele fierbinți de la Chișinău împotriva fanteziei privind utilizarea crizei energetice pentru a rezolva cu forța problema transnistreană. Rusia va răspunde adecvat oricăror provocări și va oferi protecție cetățenilor ruși din Transnistria, contingentului de menținere a păcii, personalului militar al Grupului Operațional al Trupelor Ruse și depozitelor militare din satul Cobasna”, se arată în comunicatul diplomației ruse.Pe de altă parte, Ministerul Afacerilor Externe din Moldova a venit cu un răspuns la acest acuzații. „Ministerul Afacerilor Externe respinge acuzațiile recente lansate în spațiul mediatic de ministrul Afacerilor Externe al Federației Ruse, Serghei Lavrov, drept nefondate și nejustificate. Subliniem că situația critică legată de resursele energetice din regiunea transnistreană este rezultatul deciziei companiei ruse Gazprom, care nu și-a onorat obligațiile comerciale de livrare a gazelor naturale către Republica Moldova, conform contractului valabil până în 2026. Federația Rusă utilizează din nou resursele energetice drept pârghie politică în scopul de a destabiliza țara noastră.  Republica Moldova și-a reafirmat constant angajamentul pentru soluționarea pașnică, exclusiv prin metode politice și negocieri, a diferendului transnistrean. Această poziție a fost reiterată inclusiv la ultima Ședință Ministerială a OSCE, desfășurată la Malta, în perioada 5-6 decembrie 2024, unde a fost prezent și Serghei Lavrov, precum și în cadrul vizitei recente a Președintei în exercițiu a OSCE, Elina Valtonen, ministra afacerilor externe a Finlandei, la Chișinău și Tiraspol, pe 9 ianuarie 2025. Asemena declarații ale părții ruse sunt neconstructive și contravin eforturilor de promovare a unui climat de stabilitate și securitate în regiune. Îndemnăm partea rusă să se abțină de la retorică provocatoare și să contribuie la susținerea unui dialog pașnic. Republica Moldova își menține ferm angajamentul față de respectarea normelor de drept internațional și protejarea intereselor cetățenilor săi, inclusiv a celor din regiunea transnistreană, în conformitate cu Constituția țării”, precizează MAE. Locuitorii din regiunea transnistreană au ieșit la proteste, în această dimineață. Oamenii, care s-au adunat cu pancarte la mai multe puncte de control, acuză autoritățile de la Chișinău că ar împiedica livrarea gazului în stânga Nistrului.",
    "demo2": "Elena Demian (51 de ani) a emigrat în Cehia împreună cu familia sa, la începutul anilor 2000. După câteva joburi în care nu s-a regăsit, a devenit educatoare, avansând ulterior până la funcția de directoare a casei de copii din orașul Kralupy nad Vltavou, aflat la circa 30 km de Praga. Când a ajuns în Cehia, prima frază pe care Elena a învățat-o din dicționarul pe care l-a luat în acea călătorie era: „Bună ziua! Caut de lucru. Mulțumesc”. Pe lângă faptul că nu știau limba cehă, ea și soțul său nu aveau nicio cunoștință acolo. „A fost greu, ca orice început. Eu, cu studii superioare (că sunt magistră în Litere), nu trebuiam nimănui”, povestește femeia originară din satul Sagaidac, raionul Cimișlia. Și-a găsit un post de muncă în tura de noapte la o brutărie. Mai apoi, a lucrat la curățenie. „A durat un an a durat până am început să mă orientez. Am înțeles că nu vreau să trăiesc așa și nu mă pot mulțumi cu aceste joburi”, adaugă moldoveanca. Elena devine directoare Elena și soțul ei au deschis un mic magazin de legume, fructe și vin din R. Moldova, pe care l-au ținut timp de aproape 15 ani. Directoarea de atunci a casei de copii „Kralupy” trecea adesea să cumpere produse de la ei și, din vorbă-n vorbă, a aflat că Elena are studii pedagogice. „Mi-a propus un post de educatoare. Am închis magazinul a doua zi”, își amintește moldoveanca. După ce a susținut examenele de stat la limba cehă, a trecut câteva cursuri de perfecționare și a echivalat diploma din Moldova, Elena a început, din 2015, să lucreze la casa de copii. Un an mai târziu, a fost numită educatoare superioară, urmând să gestioneze munca altor șase colege. Peste încă 2 ani, atunci când directoarea a decis să iasă le pensie, i-a sugerat Elenei să participe la concursul pentru această funcție. „Nu voiam neapărat să fac avansez în carieră, eram mulțumită cu viața pe care o aveam și cu ceea ce dobândisem până la acea etapă. Mi-am sunat părinții să mă sfătuiesc și tata m-a îndemnat să încerc, ca să nu regret mai târziu”, își amintește Elena. A mers la concurs, ținut la un departament al Ministerului Educației din Praga, unde a trebuit să prezinte planul său de administrare a instituției pentru următorii ani, a răspuns la întrebări despre finanțe și management, iar la scurt timp, a fost desemnată câștigătoare. Dincolo de educație, directoarea se străduie să atragă fonduri și pentru a-i duce, o dată la 2 ani, pe copii la mare. Anul acesta, au mers în Bulgaria pe două săptămâni, iar unii dintre ei au călătorit pentru prima dată cu avionul. „S-au întors bronzați și veseli. Mi-au zis că ar fi vrut să rămână acolo toată viața”, povestește Elena. De Crăciun, sala de festivități se umple cu daruri și copiii spun poezii pentru oaspeți – învățători, sponsori sau părinți, chiar dacă, așa cum a fost în acest an, la eveniment a venit un singur părinte, mama unui copil din Ucraina. Visul Elenei e ca toți copiii care ajung în instituția pe care o conduce să fie acolo doar în trecere, pentru o vreme, cât părinții lor (și toți copiii de-acolo au cel puțin unul) se pun pe picioare. „Din păcate, acum nu e așa și rămâne responsabilitatea noastră să-i pregătim pe acești copii de viață, să le dăm un sentiment de siguranță și să-i ajutăm să-și continue studiile, pentru că așa, știm că nu se vor pierde. Învățarea și dobândirea unei profesii le salvează viitorul. Am copii talentați: cântă la pian și chitară, fac parkour, merg la fotbal sau pictează”, încheie ea.",
    "demo3": "Toți absolvenții de liceu și colegiu vor putea obține în mod gratuit semnătura electronică pentru a depune dosarul de admitere la facultate în regim online, prin intermediul platformei www.eadmitere.gov.md. Semnătura mobilă va fi acordată gratuit  absolvenților instituțiilor de învățământ general și profesional tehnic de către operatorii de telefonie mobilă  Orange Moldova și Moldcell. Modalitatea de accesare a acestui serviciu a fost anunțată astăzi în cadrul unei conferințe de presă organizată de Ministerul Educației și Cercetării și partenerii de implementare. „Implementăm semnătura electronică la admitere pentru că ne dorim să asigurăm o corectitudine cât mai mare a datelor. Anul trecut, în premieră, candidații la studii universitare au utilizat o platformă online pentru a depune dosarele la universități. Vom continua și vom extinde această practică deoarece aceasta facilitează procesul de depunere a dosarului de concurs. Comparativ cu anul 2024, va fi nevoie de deținerea semnăturii electronice pentru a depune dosarul de concurs. Anul trecut era posibil de utilizat e-mailul sau numărul de telefon, anul acesta venim cu introducerea acestei cerințe suplimentare pentru absolvenți - semnătura electronică”, a spus ministrul Dan Perciun. „Într-o lume tot mai digitalizată, semnătura electronică devine indispensabilă. Tinerii care împlinesc 18 ani pot obține rapid o semnătură electronică și beneficia de numeroase avantaje: acces la voucherul cultural, acte digitale și alte servicii prin aplicația EVO. Îndemnăm toți cetățenii care au semnătura electronică să-și descarce și aplicația guvernamentală EVOSign, care oferă o soluție simplă și gratuită pentru accesarea și autentificarea în peste 190 de platforme digitale. AGE lucrează deja la următoarea versiune a EVOSign, care va funcționa ca o semnătură electronică completă, nu doar ca un instrument de autentificare”, a declarat Nicoleta Colomeeț, directoarea Agenției de Guvernare Electronică. Absolvenții de licee și colegii vor obține semnătura electronică în mod organizat, la nivel de instituție școlară. Pentru a le fi oferită semnătura electronică, persoanele vor avea nevoie de buletin de identitate. Începând cu luna februarie, companiile prestatoare vor vizita în total în peste 300 de instituții de învățământ general și circa 50 de colegii și centre de excelență, unde vor acorda asistență și vor consulta tinerii privind accesul la semnătura electronică. Prezentă la conferința de presă, Olga Surugiu, Directoare Generală Orange Moldova, a menționat: „La Orange, considerăm că este o parte din misiunea noastră să contribuim la o educație de calitate prin valorificarea tehnologiilor digitale. De aceea am răspuns cu mare drag invitației Ministerului Educației și Cercetării de a facilita admiterea în instituțiile superioare de învățământ prin activarea gratuită a semnăturii mobile pentru circa 20.000 elevi absolvenți. Și, pentru că tehnologia digitală înseamnă oportunități, dar și riscuri, am decis că, pe lângă activarea semnăturii electronice, echipele noastre vor organiza, în exclusivitate, și ateliere educaționale de securitate cibernetică și cum ar trebui să se protejeze pe Internet. Cu certi siguranță, noi  pentru elevi.  Semnătura electronică mobilă este o semnătură avansată pe care tot în parteneriat cu autoritățile publice centrale am lansat-o cu mai bine de zece ani în urmă și este cheia spre digitalizare.”"
}